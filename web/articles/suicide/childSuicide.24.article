 Ігри на виживання 
 Ігри на виживання Ігри на виживання Соціальні мережі все більше і більше заполоняють наше життя. Майже в кожного є сторінка, на якій ми розміщуємо свою особисту інформацію та фотографії. І навіть не підозрюємо, що цими даними можуть зацікавитись зловмисники та шахраї. Далі мова піде не стільки про кіберзлочинців, скільки про той негативний вплив соціальних мереж на ще не сформовану психіку підлітків. Декілька тижнів тому Інтернет і телебачення були переповнені повідомленнями про закриті групи самогубців, і про те, якої страшної популярності вони набувають серед підлітків. Причини цього явища можуть бути найрізноманітніші: непорозуміння в сім’ї, проблеми у школі, негативне ставлення однолітків, перше нерозділене кохання і т. п. Підлітковий вік сам по собі дуже складний період в житті людини. Підлітку хочеться здаватись дорослим, спробувати нові соціальні ролі, здобути авторитет серед друзів. Батьки та навчання відходять для них на другий план, наперед виступає спілкування з однолітками, спроби визначити своє місце і роль у житті. В даній статті мені б хотілось розповісти про те, як запобігти біди, розпізнати, що з дитиною відбувається щось не те. Тиск на психіку підлітка здійснюється за рахунок зміни його свідомості, під впливом постійного прослуховування відео та аудіозаписів суїцидальної тематики, поступової втрати сенсу життя, здійснення самопошкоджень (порізів у вигляді різних написів і зображень). Згодом, коли дитина втягується в цю гру, її підводять до самогубства, якщо ж підліток відмовляється піти з життя добровільно, його починають шантажувати (завданням шкоди рідним і близьким). Підліток потрапляє в зону ризику виникнення суїцидальної поведінки, якщо він має нестійку, збудливу і слабку нервову систему (часті перепади настрою, агресивність, плаксивість, образливість, імпульсивність, нестійка самооцінка, вразливість, замкнутість, схильність брати вину на себе, неправильна оцінка своїх дій і їх наслідків). Особливу увагу слід приділити підліткам, що цікавляться містикою, потойбічним життя, вірять у привидів, реінкарнацію, переселення душ. Вони переконані, що смерть – це не кінець життя, а початок нового. Іноді підлітки сприймають все як гру, вірячи, що їх в останню мить врятують, пожаліють. Дитина може мати романтичне уявлення про самогубство, наприклад, що його скоюють лише сильні, вольові натури, не рідко пишуть прощальні записки. Насторожити батьків має різка зміна поведінки підлітка. Зазвичай сором’язливі і спокійні діти стають експресивними, сміливими, а ті, хто був комунікабельним, навпаки, уникають спілкування. Також, підліток може стати роздратованим, агресивним, похмурим, замкнутим, перебувати в похмурому настрої. У дитини може порушуватись режим сну (надмірна сонливість, або ж безсоння) і режим харчування. В розмові можна не рідко помітити тему життя після смерті, самогубства. Підлітки звертаються до книжок, віршів і пісень, які оспівують дану тематику. У дітей, що грають у «ігри на виживання», часто знижується увага до себе, зникає інтерес до навчання, друзів, збільшується кількість прогулів без поважної причини, вони стають неохайними, мають занедбаним зовнішній вигляд. Підлітки можуть натякати на відсутність сенсу у їхньому житті, власну непотрібність, безвихідь зі складної життєвої ситуації. Підлітки, що мають намір скоїти самогубство, можуть приводити свої справи до ладу, прощатися, роздарювати улюблені речі. Також слід звертати увагу на появу різноманітних пошкоджень на тілі дитини (порізи, удари, написи). Для того щоб запобігти залученню підлітка в небезпечні віртуальні ігри, що можуть загрожувати життю і здоров’ю, спробуйте заслужити його довіру і стати йому другом. Намагайте знайти час для спілкування з дитиною, не перебивайте, якщо вона ділиться з вами своїми переживання і почуттями. Сприймайте слова підлітка серйозно, ні в якому разі не висміюйте його, це для вас розлучення чи сварка з хлопцем (дівчиною) – не кінець світу і не трагедія, підліток же сприймає цю ситуацію як особисту поразку і серйозну причину позбавити себе життя. Цікавтеся захопленнями й інтересами вашої дитини: що їй подобається, чим вона взагалі живе, з ким вона товаришує. Можна стати її віртуальним другом у соцмережах і бачити, що відбувається на сторінці підлітка, однак не перестарайтесь, щоб це не виглядало як усесторонній контроль і не було надто нав’язливим. Якщо ж все-таки здогадки про суїцидальні наміри підтвердились, краще відверто поговорити, з’ясувати, в чому причина, запропонувати альтернативні способи вирішення ситуації, знизити психічне напруження (нехай підліток виговориться, викричиться чи поплаче). Зробіть усе, щоб дитина відчувала себе у безпеці, бажано не залишати її на самоті, обов’язково зверніться за допомогою до кваліфікованого спеціаліста. Підлітку необхідно виговоритись, поділитися своїми думками, почуттями, не потрібно його перебивати, відговорювати, применшувати біль. «Немає причин через це позбавляти себе життя, це ж дурниці», «Ти повинен бути вдячним усім і долі, за те що маєш, у інших і того нема», «Ми для тебе ладні на усе, а ти он як». Такі фрази лише підвищують психологічний тиск і біль, загострюють почуття провини. Пам’ятайте, однією з наших важливих життєвих задач є цінувати і оберігати життя і здоров’я як своє, так і своїх близьких і рідних. Зазвичай підліткам не вистачає уваги, розуміння, плеча, на яке можна схилитись, обіймів тощо. Тому вони шукають підтримки і допомоги у вирішенні своїх проблем доступним їм способом, а саме через соціальні мережі і групи однодумців, чим і користуються зловмисники.

Источник: https://psychologies.today/uk/pidlitkove-samogybstvo/